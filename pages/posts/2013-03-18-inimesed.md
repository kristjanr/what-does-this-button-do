---
title: "Inimesed"
date: "2013-03-18"
categories: 
  - "rio"
---

Kõik ongi nii nagu raamatutes/veebis kirjutatakse:

Inimesed räägivad siin väga vähe inglise keelt. Pigem on esimene võõrkeel hispaania keel. Samas on nad väga abivalmid ja on alati nõus rahulikult ära kuulama, kui end algelise portugali keele, käte-jalgade ja grimasside abil selgitan.

Tervitatakse ja jäetakse hüvasti alati käepigistusega meeste vahel ja “põsemusiga” (kus puutuvad kokku vaid põsed) mehe ja naise vahel. Rios on kombeks kaks: parem ja siis vasak.

Inimesed puudutavad teineteist palju – see on suhtluse üks osa ja sellel puudub seksuaalne tagamõte. Siiski, mõne carioca jaoks on näiteks itaallaste “puudutamise kombed” liig.

Oma keha ei häbeneta – kõik oleme ju kuulnud Rio randadest. Õige jume on tähtis. Kohalike seas on küllaltki palju täiesti algselt heledama nahavärviga inimesi. Ka nemad on oma naha päevitanud nii pruuniks kui võimalik. Isegi siinsete Euroopast tulnud ja mõnda aega olnud tudengite seas paistan silma kui albiinovares…

Esimesed muljed olid, et võrreldes Eestiga suitsetavad kohalikud siin veidi vähem ja alkoholi tarbitakse ainult moe pärast. Pidu läheb käima esimesest minutist ja selleks ei ole vaja juua.

Lisaks kohalikele olen kohtunud mujalt tulnud üliõpilastega, kes samuti praktikal nagu mina, või lihtsalt turistidega. Päritolumaadeks on Argentiina, Kolumbia, Rumeenia, Saksamaa, Austria, Šveits, Mehhiko ja Leedu.
