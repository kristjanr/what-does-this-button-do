---
title: "Sport ja rand"
date: "2013-04-01"
categories: 
  - "rio"
  - "sport"
---

Spordi tegemine on siin väga tugevalt seotud rannaga. Sellega saab tegeleda siis kui päike on loojunud. Käiakse jooksmas ja mängitakse võrkpalli. Kogu see kilomeetrite pikkune rannariba on piisavalt valgustatud, et saab end pimedal ajal ka liival turvaliselt tunda. Millegipärast jookseb suurem osa ranna ja autotee vahel asuval kergteel. Vaid vähesed naudivad paljajalu liival jooksmise mõnusid.

Pärast jooksu saab teha venitusi ja jõutrenni [**sellistel agregaatidel**](http://timclayton.photoshelter.com/gallery-image/Recreational-Rio-Beach-Sport-in-Rio-de-Janeiro/G0000rHpZmSp_G1Q/I0000pwlnsXRJTok), mis paiknevad rannas umbes iga kilomeetri tagant.

Päevasel ajal vedeleb suurem osa seltskonnast pigem niisama päikesevarju all või siis seisab, vesi põlvini, ooekanis, paar-kolm meetrit veepiirist ja ootab, et laine üle pea lööks. Tegelikult on see osalt päris ohtlik, sest tihedama seltskonna puhul võib laine tõttu kukerpallitades kellelegi otsa lennata.

Nagu ikka, võivad ookeanis hoovused olla väga tugevad. Nägin ise pealt, kuidas hoovus või laine vms viis ühe seltskonna mere poole kiiremini kui nad jõudsid kalda poole ujuda. Kuni neid päästeti, oli Ipanema ranna posti nr 9 juures mõnda aega põnevust küllaga. Kõik jäid ellu ja sündmus lõppes aplausiga.

Sporti tehakse palju ka linnas asuvas Tijuca metsas ja jõusaalis, mis Barra linnaosas asub iga endast lugupidava kortermaja keldris.
