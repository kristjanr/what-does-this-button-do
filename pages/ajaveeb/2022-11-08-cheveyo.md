---
title: "Cheveyo"
date: "2022-11-08"
---

Täna on Cheveyo treeninglaagri kolmanda päeva algus. Kell on 7:40. Õues laulab öökull (või on see hoopis metstuvi?) ja kireb kukk. Päike pole veel tõusnud aga on juba üsna valge. Mõnesaja meetri kauguselt kostuvad ookeanilained. Soov õue jalutama ja kõike seda vahetult kogema minna on suur. Aga ei julge! 

Ei julge, sest mu sääremarjad löövad tuld! Juba teist päeva järjest. Esimese kahe päeva treening on olnud karm. Pühapäeva hommikul tegime rannas sprinte ja muid harjutusi - eks mu sääremarjad sealt alates kutud ongi. Pühapäeva õhtul oli meil ringtreening siinsamas õuel. See küpsetas läbi rinna- ja käelihased. Esmaspäeva hommikul tegime rahulikuma, vaid 1,5h pikkuse treeningu, kus sprintisime korduvalt sügava liiva sees mäest üles. Pärastlõunal oli kiire, ühetunnine pokstitrenn. 

Poksitrennile järgnes kohe paaritunnine surfitreening. Lained olid suured ja meile anti algajatele mõeldud suur, üle kaheksa jala pikkune vahulaud e foamboard. See tähendas kõva füüsilist trenni juba lainete vahust üle saamisel. Ega meid murdlainete taha, “päris meeste” juurde ei lubatudki. Aga suure laua eelis seisnes selles, et sinna peale oli meil üsna lihtne püsti hüpata ja sellega saime tegelikult ka sõita, mis siis et madalas vahuses vees. See oli Lucyle esimene kord surfata. Ka temagi sai mõned sõidud püsti tehtud. Neid jäid vist isegi GoProsse.

Meie treener on Casper, pärit Taanist. Ta on vaikne tüüp ja treeningutest väljaspool aega hoiab omaette. Ta on üks parimaid treenereid, kes mul on olnud! Ta suudab meid suruda meie piirideni ja siis nendest üle. Samas jälgib ta kõikide suutlikkust individuaalselt ja teeb nii, et igaüks saaks eraldi iseenda võimete piire kombata. Ta on hea spordimassöör ja suudab mõne minutiga avada lihasipinged - tal on väga tugevad käed! Tema lõuna- ja õhtusöögid on meistriteosed. Need on süsivesikutevaesed taimetoidud koos vahel muna, vahel kalaga. Nii palju maitsvaid ja tervislikke toite ei ole ma järjest kunagi söönud. Kõhu saame alati täis ja ebameeldivat tühja kõhu tunnet ei teki vaatama sellele, et sööme vaid kaks korda päevas.

Casper on seda treeninglaagrit siin juba üheksa aastat pidanud. Igal aastal toimub see kolmel kuul kevadel ja kolmel kuul sügisel. Aga mis ma ikka rohkem ümber jutustan. Kel huvi loeb ise täpsemalt aadressil cheveyo.eu.

[![Meie asukoht Hispaanias, Atlandi ookeani kaldal.](/images/screenshot-2022-11-08-at-08.05.05.png?w=1024)](/images/screenshot-2022-11-08-at-08.05.05.png)
