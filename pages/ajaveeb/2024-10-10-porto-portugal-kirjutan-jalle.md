---
title: "Porto, Portugal / Tere jälle!"
date: "2024-10-10"
---

Tere taas!

Viimati kirjutasin reisiblogisse aasta ja üheksa kuu eest. Kirjutamine katkes meie Maroko reisi ajal erinevatel põhjustel:
* Toubkali matk väsitas väga ära ja taastusin sellest kaua
* kirjutamise harjumus kadus
* vahele tulid teised tegemised
  * tööle kandideerimise intervjuud ja proovitöö
  * Mallorca reis
  * jõulud
  * tarkvarakonverents Austinis
  * lõpetamine vanas töökohas
  * alustamine uues töökohas
  * suusareis Dolomiitides
  * pulmadeks valmistumine,
  * pulmad ja nendest toibumine
  * pulmareis Yucatanil
  * lapseootus
  * isaks saamine
  * isaks olemise õppimine
  * Islandi reis
  * rutiini juurutamine
  * Portugali-Hispaania reisiks valmistumine
  * Portos seiklemine...

Loll on, kes vabandusi ei leia, nagu öeldakse :P

Tahan kindlasti lõpetada Toubkali mäe vallutamise loo. Tean, et seda ootab juba ammu mu parimaid sõpru Bouya. Tegelikult kargas kohe pähe vähemalt 12 teemat ja seiklust, millest kirjutada - hea omal meenutada, lähedastel lugeda. 

Tunnen, et see meenutamine ja kirja panemine on justkui tänulikkuse mantra - saan oma peas seiklusi uuesti läbi elada ja tunda tänulikkust kõige selle eest, mis mulle osaks on saanud. Tänulikkuse mantrat teeme vahel Lucyga õhtuti voodis kaisutades - meenutades, mida päeva jooksul kogesime ja tegime, mille üle tänulikud olla.

Niisiis - Oleme oma teisel väljamaa reisil kolmekesi - seekord siis Portugalis.

On 10. oktoober. Alustan seda sissekannet siinsamas Portugalis, Porto autorendifirma kontoris oodates.

Eile 9. oktoober oli pikk mõnus produktiivne väsitav. Hommikul ja õhtul käisime kolmekesi linna avastamas. Lapse mahakukkunud sokke ja papusid aitasid meil kohalikud küll vist neljal-viiel korral päästa. Esimesel korral oli Lucy lapsega kahekesi tänava ääres ja ei taibanud, et autotäis noori mehi üritasid tema tähelepanu püüda just lapse mahakukkunud papu päästmiseks, mitte muul põhjusel. 

Käisin jooksmas kahel korral: 5 km pärast lõunat, pärast pikka uinakut, mil kõik kolmekesi magasime ja 10 km öösel. Vasak põlv tuletab end jälle meelde - homme teen kükke ja masseerin, venitan. See 10 km jooks oli tegelikult jooks-kõnd. Viimased neli kilomeetrit kõndisin jooksmise asemel - et tuleks parem uni ja tõtt-öelda ega ei viitsinud ka enam joosta, olin väsinud. Astusin toidupoest läbi ja võtsin hommikusöögi tegemiseks kraami, kuulasin Vitalii Map for Engineers taskuhäälingut. 

[![](/images/IMG_0051.jpg?w=1024)](/images/IMG_0051.jpg)

Meie öömaja Portos, Lapa linnaosas kaheks ööks.

[![](/images/IMG_0076.jpg?w=1024)](/images/IMG_0076.jpg)

Pärastlõunane jooks sellel kuulsal sillal - kohustuslik selfie.

[![](/images/IMG_0092.jpg?w=1024)](/images/IMG_0092.jpg)

Teeme kunsti - ema lapsega päikeseloojangut nautimas.


Üleeile, 8. oktoobril oli lennu päev. Väljalend Tallinnast õhtul kella kuue paiku, ümberistumisega Frankfurdis. Portos maandusime kella 23 paiku. Laps oli tubli ja Lucy veelgi tublim - hambad kasvavad ja igemed valutavad. Millalgi, vist Portos juba lennukist väljudes mainisin Lucyle, et oh seni polegi veel ühtegi seiklust olnud. Koheselt selgus, et sellest me ilma ei jää - õues sadas padukat! Sõitsime kesköise metrooga lennujaamast Lapasse. Metroopileteid aitas meil osta abivalmis ja sõbralik turvamees. Esimene mulje Portost oli juba mõnus! Metroos oli laps ärkvel ja naeratas kõigile. Pooletunnise sõidu järel väljusime Lapa peatuses. Väljas sadas paduvihma ja puhus tugev tuul, kuid õnneks oli soe (järgmisel päeval nägime telekast igasugu tormikahjustusi üle Porto). Laps oli soojalt ja veekindlalt sisse pakitud ja meil oli kompse vedades ka soe. Saimegi siis oma seikluse - keset ööd läbi tormise võõra linna lapse ja hunniku kompsudega. Õnneks oli vaid seitse minutit vaja kõndida. Raquel, meie öömaja omaniku sõber ja “võtmehoidja” oli korteris ootamas. Helistasime uksekella ja ta tuli alla. Kogu see kraam tuli mööda kitsast treppi kolmandale korrusele tassida. Mina sain oma trenni kätte, Raquel aitas ka. Uni tuli hea ja enne kella ühte olime kõik juba voodis.

Tagasi autoremondifirma kontoris. Minu vastas, üle laua, istub noor naine, kes on juba mõnda aega arvutiekraani jõllitanud, vahel nuppe klõbistanud ja telefoniga suhelnud. Umbes kümne või viieteist minuti eest tuli ta autoga kohale ja avas kontori ukse. Olin seal tänaval ainus inimene ja ilmselgelt seesama turist, kelle pärast ta sinna kontorisse tuli. Ta ütles mulle tere vaid siis kui ma olin ise teretanud - enne seda ei teinud minust väljagi. Astusin tema järel kontorisse ja istusin ta vastu laua taha kliendi toolile, nii nagu peab - kuigi ta mind sisse ei kutsunudki. Ta klõbistas arvutiga ja suhtles telefoniga. Tundus, et töö asjad - vist ootas juhiseid ülemuselt, et mida minuga ette võtta ja kui palju raha küsida vms. Nüüd igatahes klõbistab kenasti arvutiga ja asi liigub. Juba prindib midagi... Saan ju aru küll, milles asi ja miks veidi jahedam, vaikne kohtlemine. Lõunapaus lõpeb kell 14:30 aga minu pärast pidi ta juba kella kaheks tagasi kontorisse tulema. Kellele siis meeldiks varem tagasi tööle tulla. Kui päev varem auto bronnisin siis kirjutasin küll neile, et võin ka kell 14:30 tulla aga sellele e-kirjale ei vastatud. Tuli vaid kinnitus whatsappi sõnumiga, et kõik ok ja tule kella kaheks autole järgi. Kui ta oma tööle hoo sisse sai, liikus kõik kiiresti edasi. Mingeid lisade jms asjade pähemäärimist ei toimunud, krediitkaarti ei nõutud, suuremat summat pandiks ei pidanud andma ja kõik oli nii nagu lubatud. Ja mulle sobiski, et see pikk piinlik vaikus minus jälle päeviku/blogi kirjutamise pisiku käivitas.

Nii! Auto käes! Saime kompaktse Seat Ibiza, 55 EUR päev. Automaatkast, pole paha. Sõidan tagasi ühte spordibaari Coqueluche (selle nime parim tõlge eesti keelde oleks maania), kus Lucy ja laps mind koos kõikide kompsudega ootavad.

Kõik meie kodinad (suur check-in kohver väike carry-on kohver,  suur seljakott, väike seljakott, turvahäll ja käru),  mahuvad kenasti autosse ära. Iga kott ja kohver lähevad täpselt sinna kohta kuhu planeeritud. Auto paremal poolel, alustades eest tahapoole: ees põrandal seljakott, esiistmel suur kohver, esiistme taga väike kohver,  tagaistmel Kassu turvahäll. Juhin mina ja minu taga Lucy oma väikese seljakotiga. Pagasnikusse mahub kokkupandult käru, rattad alt ära võetud. Niimoodi me öömajade vahel autoga reisimegi. 

Võrreldes praegusega oli Islandil meil lisaks kaasas veel üks suur check-in kohver ja seal õnnestus mul kõik kraam koos oma naistega Toyota Yarisesse ära paigutada ning Reykjavikist lennujaama sõita. See teine suur kohver oli vasakul tagaistmel Lucyle pinginaabriks :P. Selle kogemuse tõttu teadsingi, et seekord mahub ka kõik kraam kenasti ära, sest Ibiza on veidi suurem kui Yaris ja meil on üks kohver vähem. 

Kodinaid on korralikult kaasas, kuid õnneks on meil 23 päeva jooksul ainult kolm ööbimispaika ja peame vaid neli korda kolima. 8. oktoobril seiklesime Lennujaamast Portosse, Lapa linnaossa 2 ööks. Sealt 10. oktoobril autoga Peneda-Gerêsi rahvusparki. 20-24. oktoobri vahel plaanime tagasi Portosse sõita. 31. oktoobril tagasi lennujaama. 

Lennujaamast ja lennujaama liigume ühistranspordiga - minul on seljas suur seljakott, ühe käega sikutan ratastel suurt kohvrit ja teise käega väikest kohvrit. Lucyl on Kassu kõhu kandekotis, seljas väike seljakott ja ta lükkab käru, mille peal on turvahäll.